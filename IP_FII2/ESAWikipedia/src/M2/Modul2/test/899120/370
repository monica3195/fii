

Această îndrumare pe scurt: Textul articolelor se va scrie corect, cu toate semnele diacritice necesare, atât în limba română cât și atunci când se reproduc cuvinte din alte limbi. Caracterele Ș și Ț folosite în articolele Wikipedia sunt cele cu virgule.

Orice vorbitor de limba română este de acord că limba română se scrie cu semne diacritice. Wikipedia este o enciclopedie; ca atare, redactarea articolelor în limba română trebuie făcută în singurul mod corect, și anume folosind literele cu semne diacritice acolo unde trebuie: Ă, Â, Î, Ș, Ț și perechile lor minuscule. A scrie fără diacritice poate duce la exprimări ambigue ca de exemplu „un tanc de 12 ani”, „un roman nascut la Roma”, „zece paturi” etc. Cuvinte precum „pamant”, „stiinta”, „samanta” nu există în limba română, iar un cuvânt precum „tata” se poate interpreta în nu mai puțin de șase feluri în funcție de diacriticele care i se atașează. În plus, lipsa diacriticelor într-un text românesc denotă o gravă lipsă de profesionalism. La fel ca în alte limbi (franceză, germană, maghiară etc.) și în limba română scrierea fără diacritice este inacceptabilă.De asemenea, recomandăm contribuitorilor să scrie cuvintele străine (nume de persoane și de locuri, titluri de cărți, citate etc.) cu diacriticele proprii limbilor de origine.
