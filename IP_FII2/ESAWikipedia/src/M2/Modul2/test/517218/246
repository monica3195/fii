Concursul foto Wiki Loves Monuments
17 august 2011 (Internet): Wikipedia în limba română și Asociația ProLinux anunță organizarea în luna septembrie a concursului de fotografie Wiki Loves Monuments România 2011 (http://wikilovesmonuments.ro/).  Această competiție este destinată promovării monumentelor istorice din România prin realizarea unor imagini libere ce vor putea fi folosite în cadrul Wikipediei.Proiectul „Wiki Loves Monuments” a fost lansat în Țările de Jos în 2010. Concursul de anul trecut a dus la obținerea a peste 12.500 de imagini, folosite în special pentru ilustrarea articolelor corespunzătoare ale enciclopediei online Wikipedia.Concursul este organizat anul acesta, în 16 țări europene, în perioada 1-30 septembrie 2011, pentru a coincide cu Zilele Europene ale Patrimoniului. Timp de o lună, participanții își vor încărca pozele și filmele cu monumente istorice pe biblioteca online Wikimedia Commons sau pe platforma Flickr sub o licență liberă. Colecția de fotografii obținută astfel va fi disponibilă gratuit pentru toți cei interesați.Câștigătorii concursului din România vor fi anunțați la sfârșitul lunii octombrie de către juriul format din fotografi membri ai Asociației Artiștilor Fotografi din România și un reprezentat al organizatorilor. Pe lângă premiile concursului local, aceștia vor intra și în competiția pentru premiile oferite la nivel european.
Wikipedia (http://ro.wikipedia.org/) este operată de Fundația Wikimedia, o organizație internațională non-profit creată în 2003 special pentru a gestiona proiectele existente. Fundația are sediul în San Francisco, California, SUA și filiale în 27 de țări și teritorii. Discuțiile despre crearea unei asociații Wikimedia locale în România sunt în desfășurare.Asociația ProLinux (http://www.prolinux.ro/) este o organizație non-profit care își propune promovarea și sprijinirea utilizării programelor de calculator cu surse deschise în rândul utilizatorilor instituționali, industriali și privați din România. Asociația a apărut în jurul Grupului de Utilizatori Linux din România (RLUG) dar și din dorința de a furniza o infrastructură care să permită extinderea unor activități asemănătoare. 
