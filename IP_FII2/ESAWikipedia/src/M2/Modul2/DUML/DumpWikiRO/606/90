

 
 Wikipedia este o enciclopedie și nu forum de discuții, tribună politică sau pagină de publicitate gratuită - de aceea este important ca toate articolele din Wikipedia să fie formulate dintr-un punct de vedere neutru sau, prescurtat, PDVN (uneori se întâlnește prescurtarea în engleză NPOV de la expresia neutral point of view).Pentru a contribui la acest proiect cu articole valoroase care să fie tratate și asimilate de către terți ca atare este important ca editorii enciclopediei să-și însușească acest punct de vedere și să contribuie cu articole care să i se conformeze. Un articol care vă susține punctul de vedere nu poate fi privit decât ca o opinie personală. Un articol care vă include punctul de vedere, împreună cu sursa de informații și cu celelalte puncte de vedere asupra subiectului poate fi tratat ca un articol obiectiv, neutru. Puteți include orice puncte de vedere, oricât de extremiste, dacă le atribuiți corect sursa: nu spuneți „Ion Iliescu este un păcălici comunist” ci „Corneliu Vadim Tudor susține că Ion Iliescu este un păcălici comunist” - atâta timp cât sursa afirmației este identificată, orice persoană care citește articolul își poate forma o părere pornind de la informațiile legate de sursa respectivă, și, uneori, cum este cazul exemplului anterior, chiar și despre relațiile dintre cele două entități.Ideile esențiale la care trebuie să vă gândiți în mod ideal când scrieți un articol din PDVN sunt (toate punctele de mai jos reprezintă formulări alternative ale aceleiași idei, rețineți-o pe oricare vi se pare mai potrivită):

Articolul trebuie să poată fi acceptat în aceeași măsură de persoanele care acceptă/cărora le place și de cele care refuză/cărora le displace ideea/obiectul articolelor (de exemplu homosexualitate sau partidul România Mare);
Articolul trebuie să reprezinte în mod proporțional toate punctele de vedere legate de subiect (în articolul despre Ion Iliescu în care ați include fraza de mai sus ar trebui să includeți și punctul de vedere al partidului de guvernământ din perioada în care Ion Iliescu a fost președinte);
Formulați articolul în felul în care simțiți că lumea se referă la obiectul articolului, și nu neapărat așa cum simțiți în mod personal că stau lucrurile.


