

Administratorii sunt utilizatori care au anumite drepturi specifice unui „operator de sistem” (sysop): ștergerea paginilor și recuperarea lor, blocarea și deblocarea utilizatorilor, protejarea și deprotejarea paginilor etc. În restul activităților administratorii au exact aceleași drepturi ca orice alt utilizator și de fapt majoritatea operațiilor necesare pentru dezvoltarea enciclopediei pot fi efectuate de oricine.La începutul proiectului Wikipedia toți utilizatorii aveau drepturile pe care le au azi administratorii. Limitarea permisiunilor s-a făcut pentru a preîntâmpina efectele unor eventuale abuzuri, dar administratorii nu trebuie priviți ca având o autoritate aparte – vedeți și eseul despre administratoriat pentru informații suplimentare neoficiale. În particular administratorii nu au un cuvânt mai greu de spus în dezbaterile privind conținutul articolelor.La Wikipedia în limba română aceste drepturi se acordă în urma unui proces de vot utilizatorilor activi care au devenit cunoscuți ca membri de încredere ai comunității. Aceia care doresc să contribuie prin activități specifice administratorilor pot anunța această intenție la pagina de candidaturi sau, preferabil, așteaptă până când vor fi nominalizați de alți utilizatori pentru această funcție. La aceeași pagină utilizatorii pot face nominalizări sau participa la procesul de vot, în condițiile precizate acolo.Administratorii își primesc permisiunile pe termen nedeterminat, dar pot demisiona oricând și pot fi demiși conform politicii de revocare.
