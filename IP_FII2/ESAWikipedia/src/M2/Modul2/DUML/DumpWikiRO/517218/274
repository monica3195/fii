
Voievod (termen de origine slavă) este unul din titlurile sub care sunt cunoscute căpeteniile militare slave, ulterior fiind preluat și de vlahii nord-dunăreni. Semnificația acestui termen a variat în funcție de perioada de raportare, cât și de spațiul geografic. Astfel un voievod presupunea, în accepțiunea cancelariilor din Moldova și Țara Românească o titulatură cu sensul de conducător al armatei, spre deosebire de cea de Domn, ce presupunea titulatura de conducător administrativ (preluat după terminologia bizantină). Începând din secolul al XVII-lea, odată cu cedarea puterii politice și militare Imperiului Otoman, titulatura de voievod se contopește cu cea de Domnitor, pentru ca, din secolul următor să devină un rang nobiliar înalt, echivalent cu cel de pașă în cadrul structurii organizatorice a Imperiului Otoman.În Transilvania tilul de voievod este perceput ca un titlu nobiliar echivalent cu cel de principe, formă care a fost preluată de către cultura occidentală. Termenul se păstrează până la absorbția Transilvaniei în Arhiducatul Austriei în 1691. Ultimul voievod al Transilvaniei a fost Francisc Rákóczi al II-lea, purtând însă numai titlul nominal până în 1711.Titulatura de voievod este cel mai bine păstrată însă în forma ei incipientă la nobilimea valahă din Transilvania, cu precădere din Țara Hațegului și Maramureș, unde titulatura de voievod, alături de cea de cneaz, chinez, rămâne aceea de nobil, dar și de conducător al unor armate sau miliții locale.
