Mac OS X este un sistem de operare dezvoltat, comercializat și vândut de firma Apple pentru computerele sale de tip Macintosh. Începând din 2009, fiecare sistem Macintosh include preinstalată cea mai recentă versiune a acestui sistem de operare. Mac OS X este succesorul sistemului de operare Mac OS original sau „clasic” , care a fost sistemul de operare principal al companiei Apple Computers (astăzi: Apple) încă din 1984. Spre deosebire de predecesorii săi, Mac OS X este un sistem de operare bazat pe platforma Unix, construit pe tehnologiile dezvoltate la compania NeXT între 1985 și începutul anului 1996, când NeXT a fost achiziționat de către Apple. Versiunea 10.5 atunci când rulează pe procesoare Intel deține certificatul "UNIX 03".Prima versiune lansată a fost Mac OS X Server 1.0 în 1999, iar în martie 2001 a urmat versiunea „desktop” Mac OS X v10.0 (aici termenul "desktop" se referă la calculatoare relativ mici care au loc pe masa de lucru obișnuită). Până azi au mai fost lansate încă multe versiuni de tip "end-user" și "server", cea mai recentă fiind Mac OS X v10.8 din 25 iulie 2012. Versiunile de Mac OS X sunt supranumite după feline; de exemplu, Mac OS X v10.5 este de obicei numită „Leopard” (10.4 a fost numit „Tigru”, 10.3 era „Pantera” etc). Sistem de operare OS X 10.9 marchează începutul unei schimbări în schema de numire a OS X. Versiunea OS X 10.9 a sistemului de operare este numit Mavericks după o locație surfing în California de Nord.Versiunea server, Mac OS X Server, este din punct de vedere arhitectural foarte asemănătoare cu varianta sa desktop. Prin comparație ea mai include câteva unelte administrative (software) pentru managementul grupurilor sau pentru accesul simplificat la serviciile de rețea de bază. Aceste unelte includ un agent de e-mail, un server Samba, un server LDAP, un server de nume și altele. Este preinstalat pe echipamentele hardware de tip server Xserve de la Apple, dar poate fi rulat pe majoritatea modelelor de computere Apple.Apple mai produce și versiuni de Mac OS X specializate pentru utilizarea pe următoarele articole de consum: Apple TV, Apple iPhone și Apple iPod Touch.
